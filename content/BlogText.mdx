### Waar komen we vandaan?

In de afgelopen jaren hebben wij in samenwerking met verschillende zorgorganisaties, illustrators, en auteurs veel (geprotocoleerde) behandelprogramma's gedigitaliseerd. Elk behandelprogramma is vaak speciaal afgestemd op een specifieke doelgroep en heeft een unieke stijl en een eigen set aan interactieve hulpmiddelen en vragen(lijsten). Deze combinatie van factoren maakt de ontwikkeling van een behandelprogramma erg arbeidsintensief. Content wordt vaak (volledig) herschreven en gedigitaliseerd. Een illustrator ontwerpt de illustraties en ondersteunend beeldmateriaal. Het ontwikkelteam ontwerpt en realiseert de interactieve oefeningen en voegt alles samen tot een samenhangend geheel. Ook na het oplevermoment vergt een behandelprogramma de nodige aandacht. Gedurende de product levenscyclus komen wijzigingsverzoeken binnen, worden bugs gefixt en updates doorgevoerd in de techniek.

De gemiddelde levensduur van een behandelprogramma is 5 tot 7 jaar. Na deze periode is de inhoud vaak verouderd of achterhaald en kan geen gebruik meer gemaakt worden van de nieuwste technieken. De eerste optie is om de technische ondersteuning stop te zetten en het programma uit te faseren. De andere optie is om een nieuwe investering te doen en een volledige rebuild te doen. Het programma wordt opnieuw opgebouwd volgens nieuwe (wetenschappelijke) inzichten en technieken. In dit geval start de ontwikkelcyclus opnieuw, vaak op basis van een nieuwe offerte.
