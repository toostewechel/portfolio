## Wat is het probleem met digitale toegankelijkheid?

> “Voldoet jullie online platform aan de richtlijnen voor toegankelijkheid?”

Een gebruiker met _"Niet Aangeboren Hersenletsel"_ (NAH) stelde ons deze vraag tijdens een gebruikerstest van het [Jouw Omgeving platform](https://www.jouwomgeving.nl/het-platform/). Wij konden, tot onze grote teleurstelling, zijn vraag niet beantwoorden en gingen met meer vragen dan antwoorden naar huis.

### Wetgeving

Op de terugreis wijst een snelle zoekopdracht uit dat digitale toegankelijkheid in de zorg nog eerder uitzondering is dan regel. Sinds juli 2016 is in Nederland het ["VN-verdrag voor Rechten van Personen met een handicap"](https://www.mensenrechten.nl/en/node/918) in werking getreden. Dit verdrag benadrukt onder andere de toegang tot informatie- en communicatietechnologieën als een fundamenteel mensenrecht.

In Nederland is additionele wetgeving rondom toegankelijkheid van kracht. Via het ["Tijdelijk Besluit Digitale Toegankelijkheid Overheid"](https://medium.com/r/?url=https%3A%2F%2Fwww.digitoegankelijk.nl%2Fbeleid%2Fwet-en-regelgeving%2Fhuidig-beleid-besluit-digitale-toegankelijkheid) wordt het toepassen van de _"Web Content Accessibility Guidelines (WCAG)"_ een wettelijke verplichting voor alle overheidsorganisaties. Vanaf september 2020 moeten websites van overheidsorganisaties voldoen aan deze richtlijnen en vanaf juni 2021 ook alle mobiele applicaties.

Hoewel er voor de zorgsector nog geen specifieke wetgeving is, heeft het [Informatieberaad Zorg](https://www.informatieberaadzorg.nl/actueel/nieuws/2018/12/12/digitale-toegankelijkheid-in-de-zorg-wordt-het-nieuwe-normaal) besloten de WCAG toe te laten tot het duurzaam informatiestelsel. In dit besluit spreken zorgaanbieders, zorgverzekeraars en het Ministerie van Volksgezondheid, Welzijn en Sport (VWS) uit dat digitale zorginformatie voor iedereen bruikbaar moet zijn. Daarnaast gaan zorginstellingen en verzekeraars hun ICT-leveranciers vragen om bij het realiseren en onderhouden van apps en websites aan te sluiten bij de WCAG. Als leverancier van een online platform aan gemeenten en zorginstellingen, is het dus van cruciaal belang om aan te sluiten bij deze wetgeving.

Ondanks deze wetgeving is er in de afgelopen vier jaar nog maar weinig vooruitgang geboekt. Een aantal onderzoeken wijzen uit dat publieke (zorg)websites en apps nog (ver) achter blijven op het gebied van toegankelijkheid voor mensen met een beperking ([Accessibility, 2018](https://www.accessibility.nl/nieuws/2018/01/digitale-toegankelijkheid-in-de-zorg-kan-beter); [Schellevis, 2018](https://nos.nl/artikel/2213251-vrijwel-alle-zorgsites-schieten-tekort-voor-blinden-en-doven.html); [Kastelijn, 2018](https://nos.nl/artikel/2252987-webwinkels-slecht-toegankelijk-voor-blinden-ik-verzuip-in-zo-n-site.html)). Dit betekent in de praktijk dat mensen met een beperking onvoldoende of helemaal niet zelfstandig gebruik kunnen maken van deze websites en apps.

Hoe kan het dat iets dat wettelijk verplicht is nog maar door zo weinig organisaties wordt nageleefd? Welke factoren zijn van invloed op de toegankelijkheid van websites?

### Een complex organisatorisch vraagstuk

Al sinds de opkomst van het internet ontwikkelt het internationaal consortium W3C standaarden voor het web ([W3C, 1994](https://www.w3.org/)). Onder deze standaarden vallen ook de WCAG die een groot aantal richtlijnen bevatten om digitale diensten toegankelijk te maken ([W3C, 2019](https://www.w3.org/)). Deze standaarden zijn openbaar beschikbaar, bevatten zeer gedetailleerde documentatie voor de verschillende stakeholders en beschrijven hoe herkenbare _user interface_ patronen geïmplementeerd kunnen worden. Maar als alle technische kennis en regels al zo lang aanwezig zijn, waarom is het grootste gedeelte van de (zorg)websites en apps dan nog steeds niet toegankelijk?

Onderzoeker Eric Velleman ([Velleman, 2018](https://www.accessibility.nl/content/documents/PROEFSCHRIFT_ERIC_VELLEMAN_def.pdf)) stelt in zijn onderzoek over toegankelijkheid van websites binnen gemeenten dat het technische gedeelte maar een klein onderdeel van een grotere en complexere puzzel is. Een succesvolle implementatie van toegankelijkheid in de praktijk is geen technische uitdaging, maar een organisatievraagstuk, aldus Velleman. Factoren zoals, ontwikkeling en bewustwording van (multidisciplinaire) kennis, betrokkenheid van bestuurders, organisatorische structuur, en monitoring en evaluatie, vergroten of verlagen de kans op een succesvolle implementatie aanzienlijk.

Wanneer het onderwerp toegankelijkheid niet voldoende ‘leeft’ in de organisatie en onder de medewerkers zal dit logischerwijs de (online) diensten die zij leveren ook niet ten goede komen. Deze medewerkers nemen acceptatiecriteria voor toegankelijkheid (onbewust) niet op in aanbestedingen, offertes, projectplannen en functionele documentatie. Eenmaal vergeten? Dan wordt het bijna onmogelijk om toegankelijkheid later nog te prioriteren ten opzichte van ander werk. Toegankelijkheid met terugwerkende kracht implementeren is daarnaast kosten-technisch gezien een ingewikkeld en tijdrovend proces.
