## Conclusie

Toegankelijkheid is een complex organisatorisch vraagstuk waar een succesvolle implementatie vraagt om bewustwording, betrokkenheid en kennisontwikkeling binnen alle lagen van een organisatie. Zodra het onderwerp niet breed gedragen wordt binnen de organisatie, manifesteert zich dat in de producten en diensten die zij leveren.

Iets is pas toegankelijk wanneer mensen zelf een taak kunnen volbrengen in een vergelijkbare hoeveelheid tijd en moeite als iemand die geen beperking heeft. Tijdens de uitvoering van deze taak zijn de vier cruciale voorwaarden van belang: waarneembaarheid en begrijpbaarheid van informatie, bedienbaarheid en robuustheid. Producten en diensten moeten daarnaast afgestemd worden op verschillende niveau's van (functionele) vaardigheden van mensen en op de omgevingen waarin deze gebruikt worden. Door dit te doen, lever je een betere gebruikservaring voor elke gebruiker en creëer je veel (extra) waarde voor je bedrijf en sluit je aan op wetgeving.

Digitale toegankelijkheid is daarnaast niet een vakje dat je zomaar aan kunt vinken. Webapplicaties zijn opgebouwd uit vele interacterende onderdelen, waarbij in elk onderdeel van een applicatie zich problemen voor kunnen doen. Deze complexiteit maakt het zeer lastig om succes te definiëren, omdat de mate van toegankelijkheid van een product moeilijk te meten is. Met de ontwikkeling van een designsysteem proberen we toegankelijkheid structureel in te bedden in het ontwikkelproces en ons platform om zo makkelijker een toegankelijke ervaring te creëren voor onze gebruikers.

Wij hebben als ontwikkelaars van een webapplicatie voor de zorg directe impact op het leven van onze gebruikers. Daarbij hebben we de verantwoordelijkheid om onze applicatie ook bruikbaar te maken voor mensen met een beperking. Bij Jouw Omgeving willen we daarom toegankelijke oplossingen bieden waarmee iedereen zelf veilig, plezierig en transparant kan samenwerken aan de eigen gezondheid of die van een ander. We moeten ontwerpen voor inclusie. Om dit te kunnen bereiken, streven we ernaar om te voldoen aan het WCAG - Level AA. Het platform Jouw Omgeving is op diverse onderdelen nog niet altijd (voldoende) toegankelijk, dus blijven we constant door ontwikkelen en verbeteren. We staan open voor alle feedback en initiatieven om - samen met onze klanten en eindgebruikers - het platform stapje voor stapje steeds toegankelijker te maken.
